---
title: կանոնաւոր արտայայտութիւն (RegExp)
layout: post
tags: ջաւասկրիպտ regex
---

Կանոնաւոր արտայայտութիւնը (անգլ.՝ regular expression) որոնման ֆորմալ լեզու է, որի օգնութեամբ կարող ենք ստեղծել կաղապար (անգլ.՝ pattern) եւ տրուած տեքստում փնտրել այդ կաղապարին համապատասխան բառեր եւ արտայայտութիւններ։

## **Ցանկացած սիմուոլ**

Կանոնաւոր արտայայտութիւններում կէտը նշանակում է ցանկացած սիմուոլ։ Օրինակ եթե գրենք՝ `կարա.` կը գտնենք տեքստում եղած ինչպէս՝ `կարապ` այնպէս էլ `կարաս` եւ `կարագ` բառերը։

## **Հաւաքածու**

Հաւաքածուները քառակուսի փակագծերում գրուող սիմուոլներն են։ Եթե նախորդ օրինակից ուզենանք գտնել միայն «կարապ» եւ «կարագ» բառերը, ապա կը գրենք՝ `կարա[պգ]`:

Սիմուոլներից բացի հաւաքածուն կարող է պարունակել նաեւ միջակայք։ Օրինակ՝ `[a-d]` կամ `[0-5]` կամ `[ա-ֆԱ-Ֆ]`։ Միջակայքի հերթական անդամը կը որոշուի Unicode-ի աղիւսակով։

Հաւաքածու կազմելիս կարող ենք շարժուել նաեւ բացառման սկզբունքով՝ `[^աբ]`: Վերջինս նշանակում է ամէն ինչ բացի «ա» եւ «բ» տառերից։

## **Կրկնութիւն**

Կրկնութիւնները ձեւաւոր փակագծերում գրող թուերն են, որոնք ցոյց են տալիս իրենցից առաջ գրուած սիմուոլի կամ խմբի քանակը։

`{n, m}` - մաթեմատիկօրէն նշանակում է՝ [n, m] հատ  
`{, m}` - մաթեմատիկօրէն նշանակում է՝ [0, m] հատ  
`{n,}` - մաթեմատիկօրէն նշանակում է՝ [n, ∞] հատ  
`{n}` - մաթեմատիկօրէն նշանակում է՝ [n] հատ

Օրինակ՝ `ա{2, 3}` որոնելիս կը գտնենք «աա» եւ «աաա» յաջորդականութիւնները։

## **Խումբ**

Կլոր փակագծերը օգտագործում ենք սիմուոլները խմբաւորելու համար։ Ենթադրենք անհրաժեշտ է գտնել «անան»-ով սկսուող բառեր, ապա կը գրենք՝ `(ան){2}.{1,}`, արդիւնքում կը ստանանք **անանաս**, **անանուխ** եւ նման այլ բառերը։

## **Տարբերակներ**

Եթե ցանկանում ենք նշել մի քանի տարբերակ, ապա դրանք իրարից անջատում ենք ուղղահայեաց գծով։ Օրինակ կարող ենք գրել՝ `կարապ|կարաս|կարագ`։ Կարող ենք թւարկել ինչպէս բառերը, այնպէս էլ սիմուոլնորը՝ վերցնելով դրանք խմբի մէջ՝ `կարա(պ|ս|գ)`։

Այս օրինակը կարող էինք գրել նաեւ քառակուսի փակագծերով՝ `կարա[պսգ]`, սակայն եթե պահանջուեր թւարկել տառազոյգ կամ աւելի բարդ արտայայտութիւններ, ապա ստիպուած կը լինէինք օգտագործել կլոր փակագծերը՝ `կար(ապ|աս|ագ)`։

## **Դիրքը տողի մէջ**

Կանոնաւոր արտայայտութիւններում կարող ենք սահմանել որոնւող բառի դիրքը տողի մէջ՝

`^` - տողի սկիզբ  
`$` - տողի վերջ

Օրինակ եթե գրենք `^բարեւ` ապա կը ստանանք միայն տողի սկզբում գրուած «բարեւ» բառը։

## **Որոշ կարճ գրելաձեւեր**

`\s` - բացատ  
`\n` - նոր տող  
`\d` - թիւ  
`\w` - թիւ, տառ, \_

`\S` - բացատից բացի ամէն ինչ  
`\N` - նոր տողից բացի ամէն ինչ  
`\D` - թւից բացի ամէն ինչ  
`\W` - թւից, տառից, \_ -ից բացի ամէն ինչ

`*` - աստղանիշը համարժէք է `{0,}`  
`+` - գումարիչը համարժէք է `{1,}`  
`?` - հարցական նշանը համարժէք է `{0, 1}`

## **Դրօշակներ**

Ծրագրաւորման տարբեր լեզուներում կանոնաւոր արտայայտութիւնները կը կարգաւորուեն «դրօշակ»-ներով։ Դրօշակները դրւում են կանոնաւոր արտայայտութիւնից յետոյ, ըստ լեզուի կառուցուածքի։

`g` - գտնել բոլոր համընկնումները։  
`i` - ուշադրութիւն չդարձնել մեծատառով կամ փոքրատառով գրուած լինելուն։  
`m` - փնտրել բազմատող տեքստում։ Եթե չդնենք այս դրօշակը ապա `^` (տողի սկիզբ) կը համարուի միայն առաջին տողի սկիզբը։

## **Վերջաբան**

Կանոնաւոր արտայայտութիւն գրելիս յաջորդաբար նշում ենք փնտրուող «բառի» սիմուոլները կամ դրանց հնարաւոր տարբերակները։ Եթե անհրաժեշտ է փնտրել կէտ, փակագիծ կամ այլ յատուկ սիմուոլ, որը չպէտք է համարուի կանոնաւոր արտայայտութեան օպերատոր, ապա դրա դիմաց դնում ենք շեղ գիծ՝ `\.`, `\+`, `\\n`, `\(` եւ այլն։

Յօդուածում նշուած օպերատորներից բացի կան նաեւ այլ՝ աւելի բարդ օպերատորներ, որոնք ըստ անհրաժեշտութեան կը [բացայայտէք](https://regex101.com/){:target="\_blank"} ժամանակի ընթացքում (։
